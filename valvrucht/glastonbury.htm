<html>

<head>
<title>Valvrucht</title>
<meta name="description" content="Valvrucht bevat de geschriften van Axel 
van Valfrücht, Chaoïst. U bent van harte welkom op deze gothic pagan punk 
page!">
<meta name= "keywords" content="valvrucht, eco-drugs, ecodrugs, 
psychoactief, planten, kruiden, geneeskunde, mythologie, germaanse, 
gothic, pagan, punk, drugs, axel, valfrücht, magie, innoxia, salvia, 
divinorum, vliegenzwam, paddo's, mandragora, alruin, wolfskers, 
bilzenkruid, endogene, opiaten, opium, papaver, somniferum, absint, 
absinthe, adaptogenen, smart drugs, smart, khat, qat, verslaving, 
recreatief, ginseng, synthetische, synthetisch, aphrodisiacs, psilo, 
psilocybine, blauwe, winde, plantaardige, entheogeen, cannabis, mede, 
christian, räsch, timothy, leary, axel, willekens leger, zotten, bink, 
vesten, conflict, colin, crass, poison girls, BB, Bibip, Credo, Isis, 
Glastonbury, festival, hotel, raven, molen, heilige, drievuldigheid, 
kortverhalen, tor, dion, fortune, piercing, branding, scarification, 
esther, saldana, lost, cherrees, inner, terrestrials, anarcho, pagan, 
poetry, punkfanzine, amsterdam, london, animal, liberation, front, 
fathers, for, justice, entheogenen, domina, walküre, hugin, munin, 
sleipnir, chaos, ster, astralabia, fylgja, hamingja, paden, rivieren, 
negen werelden, utgard, sam, puters, reünie">
<meta name= "valvrucht" content="index, follow"> 
<base target="_self">
<STYLE> 
body{ 
scrollbar-base-color: EAE5B8;
scrollbar-arrow-color: C03927;
scrollbar-shadow-color: E6AE75;
scrollbar-face-color: EAE5B8;
scrollbar-highlight-color: E6AE75;
}
h1
	{margin-bottom:.0001pt;
	page-break-after:avoid;
	font-size:12.0pt;
	font-family:"Times New Roman";
	margin-left:0in; margin-right:0in; margin-top:0in}
</STYLE>
</head>

<body bgcolor="#EBFFE8" link="#000000" vlink="#000000" alink="#FF0000" topmargin="2" leftmargin="0">

<table border="0" width="100%" id="table1">
	<tr>
		<td width="9">&nbsp;</td>
		<td>
		<p class="MsoNormal">
		<span lang="NL" style="font-family: Times New Roman">&nbsp;</span></p>
		<p class="MsoNormal">
		<span lang="NL" style="font-family: Times New Roman"><b>Vier essays over 
		Glastonbury door AvV : 1, 2 &amp; 3 uit 1993; 4, Eostre, 2005 CE. <br>
		<br>
		<br>
		1. Glastonbury festival</b><br>
		<br>
		In 1987 belandde ik voor het eerst op het Glastonbury festival. We waren 
		er met drie mensen naar toe gelift en arriveerden pas op de laatste dag 
		van het driedaagse gebeuren. Een goed overzicht van wat het festival 
		allemaal te bieden had kreeg ik dus niet. Ik herinner me vooral twee 
		dingen.<br>
		Bij het begin van de avond, ik was uiteraard dronken, verliet ik mijn 
		twee reisgenoten om bier of een jerrycan cider te gaan kopen. Ik nam 
		slechts een paar pounds mee en liet de rest van mijn geld, mijn 
		ferry-ticket, mijn paspoort en ook mijn trui en jas achter bij mijn 
		compagnons. Ik had er niet op gerekend hoe moeilijk het zou zijn hen 
		terug te vinden temidden deze krioelende massa, niet vertrouwd zijnde 
		met de omgeving.<br>
		Enkele uren later zocht ik nog steeds naar hen en het werd donker en 
		koud. Ik had alle moed al opgegeven maar werd gelukkig verwarmd door een 
		zekere Kaigleigh, die werkzaam was bij een bierstand.<br>
		Het eerste wat ze me vroeg was of ik met haar wou gaan neuken in een 
		gracht, maar ik verkoos het te laten bij zoenen, strelen en gratis bier. 
		Na een tijd nam ik afscheid van haar en wandelde doelloos en verloren 
		rond. Ik sprong een gat in de lucht toen ik later puur toevallig de twee 
		anderen vond op de plaats waar ik ze verlaten had.<br>
		De volgende morgen vertrokken we al terug naar huis, en we wandelden 
		zeker dertig kilometer door de heuvels van Somerset alvorens een eerste 
		lift te krijgen. Maar ik had genoeg van de sfeer geproefd om vanaf dan 
		jarenlang elke editie van het festival mee te maken.<br>
		<br>
		Als ik erover vertel aan mensen in België en Nederland begrijpen ze 
		zelden waar het over gaat. Het is immers geen festival zoals al de 
		tamme, en vaak wansmakelijke vertoningen die we hier kennen.<br>
		Glastonbury is gelegen in county Somerset, zo'n tweehonderd kilometer 
		ten westen van London. Het festival vindt plaats enkele kilometers 
		buiten het middeleeuws aandoende stadje en beslaat een oppervlakte van 
		bijna tweehonderd hectare op glooiend terrein - parkeerplaatsen en 
		dergelijke niet meegerekend.<br>
		Het terrein bestaat uit vele velden die van elkaar gescheiden zijn door 
		paden, grachten en heggen. Deze velden hebben verschillende functies; ze 
		dienen als kampeerplaats, handelszone of er staan podia waar optredens 
		plaats vinden.<br>
		Ruw geschetst bestaat het festival uit twee delen.<br>
		Op het lager gelegen deel bevind zich het grootste podium in de vorm van 
		een piramide en daar rond zijn de velden gelegen waar de meerderheid van 
		de festivalgangers kampeert.<br>
		Op het hoger gelegen deel, waar zich over verschillende velden verspreid 
		vele kleinere podia bevinden, komen de alternatieve ideeën achter het 
		festival tot uiting.<br>
		Vroeger ging de opbrengst van het festival naar CND, de grootste 
		organisatie binnen de Britse vredesbeweging, tegenwoordig naar 
		Greenpeace. Veel mensen voelen zich voornamelijk aangetrokken tot één 
		deel van het festival. De heuvelbewoners noemen het lager gedeelte, waar 
		de consumptie-kultuur overheerst, dan ook misprijzend “Babylon”.<br>
		Boven is het iets minder druk, er heerst een gemoedelijker sfeer en er 
		wordt uitsluitend vegetarisch voedsel verkocht. Er ligt ook minder afval 
		op de grond aangezien de meeste mensen er hun afval in vuilnisbakken 
		gooien, zoals het hoort.<br>
		Op het Green Future-veld ligt de nadruk op de ecologie. Er worden 
		milieuvriendelijke uitvindingen gepresenteerd en er zijn 
		informatiestands. De electriciteitsvoorziening van de geluids- en 
		lichtinstallaties wordt er verzorgd door zonne-energie en windmolens.<br>
		Op het Avalon-veld wordt eer bewezen aan de paganistische en Keltische 
		geschiedenis van de streek rond Glastonbury, vroeger het mythische 
		eiland Avalon. Tot in de middeleeuwen lag dit land grotendeels onder 
		water, slechts de hogere plateaus en heuvels staken er bovenuit en 
		werden bewoond door kleine gemeenschappen.<br>
		Hoogstgelegen veld is de Greenfield, vanwaar het hele festival overzien 
		kan worden en waar de minst bezoedelde sfeer hangt. In en rond de 
		steen-cirkel, onder de grote eik, in de Egyptische tempel of naast de 
		totem-paal van het Tipi-dorp komen mensen tot rust.<br>
		<br>
		De tientallen podia hebben wat muziek betreft allen min of meer hun 
		eigen karakter.<br>
		Op het piramide-podium spelen de dinosaurussen, op een ander groot 
		podium spelen de &quot;alternatieve&quot; groten, en op weer andere podia geven 
		jazz-ensembles, folk-outfits, house-DJ's, punkgezelschappen en een enkel 
		kamer-orkest acte de présence.<br>
		Op het festival zijn alle rassen, leeftijden en subculturen 
		vertegenwoordigd. Als je rondloopt passeer je hippies op paarden, 
		nudisten, kunstenaars, performance-¬artiesten, muzikanten, dichters, 
		bedelaars en bewustelozen die langs de weg liggen.<br>
		Ook aanwezig, en vooral op de strategische kruispunten van paden, zijn 
		dealers die een groot assortiment aan illegale drugs verkopen.<br>
		<br>
		Maar evenzeer zijn er de idealisten die drugs aanbieden die nog zo 
		onbekend zijn dat er geen wetten voor voorzien zijn. Sinds enige jaren 
		loopt er ook politie in uniform rond. Maar in plaats van het 
		vrijheidsgevoel geweld aan te doen voegen de folkloristische Bobbies 
		juist iets toe aan het geheel. Legendarisch is de foto van een 
		geüniformeerd koppel dat achter een paar tenten liefkozend aan het 
		rollebollen is.<br>
		Ook verschillende godsdiensten zijn vertegenwoordigd en bieden hun 
		diensten aan ; Christenen, Hindoes, Boeddhisten en vooral veel pagans.<br>
		Zo vormden zich bij de tent van de Hare-krishnas, waar enkele malen per 
		dag op vaste tijdstippen gratis voedsel word verdeeld, lange rijen 
		armzalige en uitgehongerde sloebers.<br>
		Naast muziek valt er te genieten van theater, cinema, circus en voor de 
		kleintjes is er een kinder-speeltuin. Er zijn ontelbare kraampjes met 
		boeken, tijdschriften, cd's, juwelen, kleding, muziekinstrumenten, en 
		wat voedselkeuze betreft, zijn de mogelijkheden onbeperkt. Verder zijn 
		er stands met aids-voorlichting, dierenrechten-¬organisaties, 
		pacifistische en anarchistische actiegroepen...<br>
		Mocht dat alles niet volstaan dan zijn er ook nog de gok-automaten, 
		brainmachines, Virtual Reality-spelen, Tarot-lezingen, Tantra-seks 
		workshops...<br>
		En desnoods kan je nog terecht op de rustige Healing-area waar men kan 
		bekomen en genezen, en waar vele soorten gewone en alternatieve genezers 
		aanwezig zijn, ¬door de organisatie grondig geselecteerd om kwakzalverij 
		te voorkomen.<br>
		<br>
		Glastonbury festival op zijn best is als een trip en het normale niveau 
		van belevenissen is er zo hoog, dat er nog weinig bovenuit kan springen.<br>
		Mijn herinneringen beperken zich dan ook simpelweg tot het afwisselend 
		genieten van zon en rust en het genieten van de attracties en de muziek.<br>
		In de loop der jaren vond er wel eens een gewapende overval, een kleine 
		veldslag of een moord plaats, maar daar heb ik niets van gemerkt.<br>
		Enige uitzondering op mijn rust was toen in 1990 een politie-helicopter 
		midden in de nacht urenlang met groot zoeklicht rondcirkelde boven een 
		aangrenzend veld waar zich tienduizend travellers hadden gevestigd nadat 
		ze van Stonehenge waren weggejaagd.<br>
		<br>
		Wat de muziek aangaat, koester ik zeer mooie herinneringen, vooral aan 
		verschillende folk-groepen. Folkmuziek maakt naar mijn gevoel deel uit 
		van de rijke traditie die Glastonbury zo aantrekkelijk maakt.<br>
		<br>
		Ik herinner me optredens van groepen als de Seven Kevins, de Oroonies en 
		de Pressgang.<br>
		Bij de Seven Kevins raakte ik zo dronken, dat ik de volgende morgen een 
		zelden geëvenaarde kater had. Al vroeg in de morgen hield ik het niet 
		meer uit in de brandende zon. Ik brak mijn tent af en vertrok naar zee, 
		die zo’n dertig kilometer van Glastonbury is gelegen, met de bedoeling 
		daar in de golven te genezen. Maar amper honderd meter op weg hield ik 
		halt in de schaduw van de grote eik. Daar slikte ik een tranquiliser en 
		ontdekte dat dat een effektief middel is tegen katers.<br>
		Van de Oroonies staat me nog helder bij hoe een hondertal mensen elkaar 
		de hand gaven en rond een paal een wilde cirkeldans uitvoerden – 
		aangemoedigt door zangeres Nana Obscuri.<br>
		De Pressgang tenslotte, sloten vaak het festival af in een tent met de 
		naam Soixante-neuf. En net als de twee eerder vermelde groepen kregen 
		ook zij moeiteloos een hele tent in beweging. Bij hen ontstond de 
		traditie dat alle jongleurs en acrobaten zich bij de muzikanten op het 
		podium voegden om er rondhuppelend hun kunsten te vertonen.<br>
		<br>
		Ook folk, maar dan met een meer ingetogen karakter bracht Loreena 
		McKennit, die zichzelf begeleidt op harp.<br>
		De Keltisch erfenis loopt als een rode draad door haar muziek en ze 
		zingt teksten van schrijvers als Shakespeare en Tennyson.<br>
		Op CD vind ik haar een beetje overgeproduceerd, te glad. Maar haar live 
		horen, letterlijk aan haar voeten liggend in een kleine koele tent, 
		onder invloed van Temgesic, terwijl buiten de zon schijnt en 
		honderd-duizend vriendelijk mensen rondlopen… heerlijk!<br>
		De avond nadat ik Loreena McKennit had gehoord dwaalde ik doelloos rond. 
		Het was donker en ik passeerde vuurspuwers, kraampjes versierd met 
		lampions, groepjes mensen rond kampvuren en een gigantische Wickerman, 
		misschien wel tien meter hoog, die zeker de volgende dag bij de 
		officiële afloop van het festival, de vuurdood zou sterven. Ik dacht aan 
		Robin Hardy’s film The Wickerman met een schitterende Britt Ekland in de 
		hoofdrol.<br>
		Ik kwam weer bij het Avalon-veld en daar op het podium zat ditmaal een 
		mannelijke troubadour – ook met harp. Het was Robin Williamson, van de 
		semi-legendarische hippie-groep Incredible String Band, die het wat 
		oudere publiek afwisselend onderhield met anekdotische vertelseltjes en 
		zeer mooie songs.<br>
		<br>
		Maar er was niet enkel folk. Bij avondval Venus in Furs van de Velvet 
		Underground van het grote podium over de velden horen waaien vond ik ook 
		niet mis. En als ik eens iets vroeger ging slapen kon ik in mijn tent 
		indommelen bij klanken van grote namen als het aan Weltschertz lijdende 
		Suède en ambient-protagonisten The Orb.<br>
		En wanneer de versterkte muziek ophield, klonken nog de hele nacht over 
		de Greenfield trommel, fluit en didge van verspreid zittende groepjes 
		maanaanbidders.</span></p>
		<p class="MsoNormal">
		&nbsp;</p>
		<p class="MsoNormal">
		<img border="0" src="images/glas1.gif" width="400" height="266"><span lang="NL" style="font-family: Times New Roman"><br>
		<br>
		<br>
		<br>
		<b>2. Glastonbury geschiedenis</b><br>
		<br>
		‘Werkelijkheid of verbeelding, miljoenen mensen vonden in Glastonbury 
		troost en genezing – en een visie waardoor ze een begin konden maken met 
		het vinden van hun zelfwaarde en spirituele zekerheid in wat de “new age” 
		wordt genoemd.’<br>
		<br>
		-Field of Avalon programma<br>
		<br>
		De Tor.<br>
		<br>
		Reizend door het Zomerland (Somerset) glijdt je de Dodenvallei in (Avalon). 
		Je nadert het Glas-eiland (Glastonbury) als de Tor oprijst uit het 
		golvend landschap. Honderdveertig meter hoog is deze piramidevormige 
		heuvel.<br>
		Lang voor de komst van het Christendom was de Tor een heilige plaats, 
		oorspronkelijk gekroond door een megalieten-cirkel als Stonehenge , 
		fungerend als tempel en zon- en maanobservatorium.<br>
		Van vorm volmaakt en hyper-reëel het landschap dominerend is de Tor, 
		zoals men zegt, &quot;te mooi om waar te zijn&quot;.<br>
		Naar het schijnt gebeurd het regelmatig dat mensen die hem voor het 
		eerst zien hem herkennen als een heuvel uit hun dromen.<br>
		Aangenomen wordt, dat zijn vorm in een ver verleden gedeeltelijk door 
		mensenhand is bijgewerkt. Duidelijk is nog de spiraalweg te herkennen en 
		te bewandelen die om de heuvel naar boven cirkelt en vroeger bij 
		ceremoniële gelegenheden werd gebruikt om de Tor te beklimmen.<br>
		Nu wordt de top van de Tor gesierd door een toren, overblijfsel van de 
		laatste kerk die er stond en instortte in de veertiende eeuw.<br>
		Het is altijd het beleid geweest van bekeerzieke Christenen om de 
		heilige plaatsen van de voor-Christelijke religies te annexeren, om zo 
		de daar aanwezige natuurkrachten te gebruiken. Zo werden heilige 
		eikenwouden gekapt en steencirkels vernield om er kerken te bouwen.<br>
		Vele van die kerken werden genoemd naar Sint-Michael, de drakendoder, de 
		vernietiger van het heidense geloof. Zo ook de achtereenvolgende kerken 
		op de Tor. Maar de kerken bezweken bij aardbevingen en de draak werd 
		niet verslagen.<br>
		Wanneer over de vallei een nevelsluier hangt, en je staat op de 
		onbewolkte Tor, lijken de toppen van eveneens boven de mist uitstekende 
		omliggende heuvels de kronkels van een groene draak.<br>
		Men hoeft niet bepaald paranormaal begaafd te zijn om bovenop de Tor 
		magische krachten aan het werk te voelen. Grenzen tussen verschillende 
		bewustzijnstoestanden lijken er uit zichzelf op te lossen.<br>
		Beneden strekt zich naar alle kanten het groene landschap van Avalon 
		uit, en bij zonnig weer verschijnt in het westen aan de horizon een 
		blinkende rand: de Atlantische Oceaan.<br>
		's Nachts verschijnt Isis Luna ver beneden aan de horizon en glijdt 
		langzaam over haar hemelzee omhoog. In de toren - die geen dak meer 
		heeft - wordt gezongen en gemusiceerd, en de vibraties worden door het 
		toren-kanon de melkweg ingestuurd.<br>
		Tussen de sterren klinkt &quot;Ohm-mmmmmmmmmm-meinpapaa&quot;.<br>
		Volgens de overlevering is de Tor hol, en verleent die toegang tot de 
		Onderwereld of Andere Wereld...<br>
		<br>
		Joseph van Arimathea.<br>
		<br>
		Bij het laatste avondmaal dronk Jezus wijn uit de beker die later gevuld 
		zou worden met zijn eigen bloed.<br>
		Het was Joseph van Arimathea - succesvol zakenman, oom en discipel van 
		Jezus - ¬die, staande onder het kruis, in die beker het bloed opving dat 
		uit de wonden van de gekruisigde Jezus druppelde.<br>
		Enkele decennia later vertrok Joseph samen met Jezus' weduwe Maria 
		Magdalena per schip voorgoed uit Palestina. Eerst landden ze in 
		Marseille, Frankrijk, waar Maria Magdalena zou blijven met haar kroost.<br>
		Joseph voer later door naar Engeland. Gelokt door de Tor meerde hij zijn 
		schip uiteindelijk op de dag van de winter-zonnewende aan bij Weary-all 
		Hill, tot waar de zee toen kwam. Hij stak er zijn van meidoorn gemaakte 
		wandelstok in de grond, en die staf begon te bloeien en werd weer een 
		boom. Heilig land was bereikt.<br>
		Enkele loten van deze Crataegus oxyacantha, een meidoorn-variant uit het 
		Midden¬oosten, groeien in Glastonbury tot op de dag van vandaag. En ze 
		bloeien nog steeds twee maal per jaar, zowel midwinter als in de lente 
		verschijnen bloemen en blaadjes. Buiten Glastonbury gaat deze eigenschap 
		meteen verloren.<br>
		Joseph en zijn twaalf volgelingen - het standaard-aantal leden van 
		iedere goede heksen-coven zoals iedereen weet - kregen van de toenmalige 
		koning Arviragus twaalf stukken land.<br>
		De Graal die hij bij zich had gaf hij een plaats in het eerste 
		Christelijke kerkje dat hij bouwde in Groot-Brittannië, op de plaats 
		waar achteraf Glastonbury's grote abdij zou komen te staan.<br>
		Van deze abdij, eens de trots van het Britse Christendom, zijn de enorme 
		ruïnes nog te bezichtigen.<br>
		<br>
		Arthur.<br>
		<br>
		De zoektocht naar de Graal werd duizend jaar later het centraal thema in 
		de romans over Arthur en de Ridders van de Ronde Tafel.<br>
		Rond het jaar 500 werd Groot-Brittannië geplaagd door opeenvolgende 
		invasies van de Saksen, Angelen en Jutten, en twisten tussen feodale 
		heersers die vochten om macht, territorium en slaven-arbeidskrachten.<br>
		Temidden van deze chaos stond een leider op die middels het 
		revolutionaire tactische gebruik van een cavalerie de Britten aanvoerde 
		tegen de Saksen en feodale infanterieën om eerst het westen en daarna 
		het grootste deel van het eiland te verenigen.<br>
		Geadviseerd door druïden, gebruikmakend van een efficiënt 
		communicatienetwerk, getuigend van geloof en moed en gedreven door een 
		zekere zin voor rechtvaardigheid stichtte Arthur een heuvelfort bij 
		Cadbury, wat later &quot;Camelot&quot; zou heten.<br>
		Binnen zichtbereik van Camelot, over de mistige waters, lag de 
		hoogstaande spirituele gemeenschap van Glastonbury en de Tor.<br>
		Na vele campagnes om vrede en zekerheid te bewaren, wordt aangenomen dat 
		Arthur zwaar gewond raakte bij een ruwe strijd te Camlin. Na de slag 
		werd Arthur naar Avalon gebracht om daar te bekomen en te herstellen.<br>
		Volgens de legende werd hij vervoerd met een zwarte sloep, vergezeld 
		door drie treurende koninginnen. Zij brachten hem naar zijn laatste 
		rustplaats, want hij overleed kort daarna aan zijn zware verwondingen.<br>
		<br>
		In het begin van de twaalfde eeuw vonden te Glastonbury opgravingen 
		plaats en werd Arthurs graf gevonden. Eerst vond men een loden kruis met 
		daarop in het Latijn het grafschrift: &quot;Hic iacet sepultus inclytus rex 
		arturius in insula avalonia.&quot; (&quot;Hier, op het eiland Avalon, rust de 
		beroemde koning Arthur.”)<br>
		Daaronder werd een uit een boot gemaakte kist aangetroffen waarin twee 
		geraamtes lagen. Het eerste was dat van een grote man met veel 
		hoofdwonden waarvan één dodelijk moet zijn geweest. Het tweede was dat 
		van een vrouw van wie nog een blonde haarlok aanwezig bleek: koningin 
		Guinevere.<br>
		Later werden deze overblijfselen in het bijzijn van koning Edward I 
		verplaatst naar een zwarte marmeren tombe in de abdij, die daar bleef 
		tot de abdij in de zestiende eeuw tijdens de Reformatie werd vernietigd.<br>
		<br>
		De Zodiac.<br>
		<br>
		De ware ronde tafel zou zich in Glastonbury hebben bevonden, en wat meer 
		is: zij bevindt zich daar nog steeds.<br>
		Over de ronde tafel lezen we in La Queste del San Graal, een Normandisch 
		manuscript:<br>
		<br>
		‘De ronde tafel werd gemaakt op advies van Merlijn, is van de grootste 
		betekenis en geeft de ronde wereld en het ronde hemelgewelf van 
		planeten, sterren, en vele andere dingen weer.’<br>
		<br>
		En in de High History of the Holy Grail, een manuscript dat 
		waarschijnlijk in Glastonbury werd geschreven, lezen we :<br>
		<br>
		‘De ronde tafel kon vierduizend mensen en honderdvijftig stieren 
		voeden.&quot;’<br>
		<br>
		Uit deze citaten laat zich reeds raden dat het hier geen gewoon houten 
		meubel betreft, zoals meestal wordt gedacht.<br>
		Er wordt daarentegen verwezen naar een zodiac van gigantische afmetingen 
		¬getekend in het landschap.<br>
		Het betreft een volmaakte cirkel waarin de twaalf tekens van de 
		dierenriem in correcte volgorde zijn weergegeven: tweeling, kreeft, 
		leeuw, maagd,...<br>
		Deze werd (her - )ontdekt door beeldhouwster Katharine Maltwood 
		halverwege de jaren twintig, toen ze in opdracht een nieuwe uitgave van 
		de High History zou illustreren en daarvoor kaarten van de streek 
		bestudeerde.<br>
		De omtrek van de cirkel bedraagt achtenveertig kilometer en de doorsnede 
		zestien kilometer, sommige figuren zijn bijna vijf kilometer lang en dit 
		alles is slechts te zien van op zes kilometer hoogte.<br>
		De figuren worden, deels in reliëf, gevormd door heuvels, hoogtelijnen, 
		rivieren en beekjes.<br>
		Deze sterrentempel is dus een grotendeels natuurlijk geografisch 
		fenomeen, maar werd, net als de Tor, duizenden jaren geleden bijgewerkt 
		door mensen die wegen, paden en kanalen aanlegden en de knooppunten 
		versierden met grafheuvels, wallen en andere aardewerken.<br>
		Wanneer een sterrenkaart op juiste schaal bovenop een landkaart wordt 
		geplaatst, blijkt dat de zodiakale constellaties precies over hun aardse 
		tegenhangers passen. Bij het beeld van de ronde tafel blijvend, 
		associëren astrologen dan de twaalf sterrenbeelden met de 
		hoofdrolspelers uit de Graal-verhalen: Arthur, Morgan, Merlijn, Gawain, 
		Galahad, Parsifal, Lancelot, Guinevere,...<br>
		<br>
		Besluit.<br>
		<br>
		Glastonbury - waar in de loop van millenia historie en legende verweven 
		zijn tot een labyrint-achtig web - wordt weleens de spirituele navel van 
		de wereld genoemd. De grote aantrekkingskracht bracht zoekers uit 
		verschillende tradities samen ¬Christus' kelk en Ceridwens Cauldron 
		werden één - en zo werd de True Love Knot gevlochten.<br>
		Velen komen dan ook naar het stadje in de hoop er zelf de Graal te 
		vinden. (En sommigen beweren hem te hebben gevonden.)<br>
		Glastonbury werd bewoond en bezocht door Heidense Goden en Godinnen, 
		Christelijke Heiligen en Laat-Kapitalistische Popmuzikanten,... ja, 
		volgens sommigen door Jezus zelf! Deze zou, voor hij aan zijn predikende 
		leven begon, vaak met zijn oom Joseph meegereisd zijn naar Glastonbury 
		waar deze zaken kwam doen.<br>
		Het is hierop dat allusie wordt gemaakt in William Blake's beroemde 
		gedicht Jerusalem:<br>
		<br>
		‘And did those feet in ancient time <br>
		Walk upon England's mountain green <br>
		And was the Holy Lamb of God<br>
		In England's pleasant pastures seen<br>
		And did the Countenance Divine <br>
		Shine forth upon these clouded hills <br>
		And was Jerusalem builded here<br>
		Among these dark Satanic mills?’ </span></p>
		<p class="MsoNormal">
		&nbsp;</p>
		<p class="MsoNormal">
		<img border="0" src="images/glas2.gif" width="400" height="309"><span lang="NL" style="font-family: Times New Roman"><br>
		<br>
		<br>
		<b>3. Glastonbury Hotel</b><br>
		<br>
		‘Some strange things have happened to more than one person under the 
		shadow of the Tor.’<br>
		<br>
		- Dion Fortune, Avalon of the heart. <br>
		<br>
		Begin juni 1990 arriveerden we met z'n tweeën in Glastonbury, dus enkele 
		weken nog voor het festival. Het regende en we aten wat brood in het 
		kerkportaal. Een schooierachtig type kwam bij ons zitten, vroeg om wat 
		brood en knoopte een gesprekje met ons aan.<br>
		Hij vertelde dat hij met enkele anderen een &quot;squat&quot; bewoonde, en als we 
		daar wilden logeren was dat zeker mogelijk. We liepen dus met hem mee, 
		de High Street uit en dan een paar honderd meter bergop Windmill Hill, 
		waar we een oprit betraden om zo bij een kast van een villa aan te 
		komen.<br>
		We gingen binnen en troffen op de eerste verdieping een groepje mensen 
		aan. Eerst dachten we dat zij de vaste bewoners van het pand waren maar 
		al snel bleek dat daarvan nog geen sprake was, het pand was net gekraakt 
		en het huis was even goed van ons als van hen.<br>
		De schooier die ons uitgenodigd had heette Jim, en naast enkele anderen 
		maakten we kennis met de zeer vriendelijke Ishmael en de diep-religieuze 
		Elaine - ze was zelfs katholiek. Allemaal zeer Dickensiaanse figuren!<br>
		<br>
		Het huis was werkelijk gigantisch groot en verkeerde nog in goede staat. 
		De voorgevel was witgekalkt en de rand van het zwarte zadeldak was met 
		withouten ornamenten versierd. Aan de voorkant van het huis bevond zich 
		op de eerste verdieping een groot balkon vanwaar men een prachtig 
		uitzicht had op de Tor.<br>
		Het huis was volledig leeg, enkel in de woonkamer op de eerste 
		verdieping bevond zich wat schaars meubilair dat van stort en straat 
		leek weggesleept.<br>
		Ook op die verdieping lag een kamer die enkel te betreden was via een 
		kast. Vooraleer ik daarop attent gemaakt werd, was ik diezelfde kast al 
		vele malen argeloos voorbij gelopen. Ik kon niet nalaten te speculeren 
		wie men ooit in deze kamer had willen verbergen - een krankzinnig 
		familielid?<br>
		Maar wat me al evenzeer verraste was dat in die kamer, alsook in het 
		immens grote salon beneden, hetzelfde behangpapier hing als in het salon 
		van Les Bouleaux (het huis waarin ik mijn kindertijd doorbracht), met de 
		afbeelding van de watermolen.<br>
		<br>
		We kozen een groot vertrek op de benedenverdieping als slaapkamer. De 
		eerste nacht dat ik daar sliep had ik een nachtmerrie van een kaliber 
		dat ik nooit had gekend.<br>
		Ik droomde dat mijn geliefde verkracht was door een onbekende en daarna 
		nooit meer een woord sprak.<br>
		Nadat ik 's morgens vroeg door die nare droom wakker geschrokken was, 
		hoorde ik boven Elaine schreeuwen. Wat ze precies riep kon ik niet 
		opmaken maar omdat haar krijsen eindeloos bleef duren begon ik te vrezen 
		dat ze door een of meerdere mannen lastig gevallen werd. Even later 
		stormde iemand de trap af en stampte de deur van onze kamer open. Het 
		was Elaine, die met een ijzeren staaf in haar handen en wijd 
		opengesperde ogen rondkeek. Toen ze mij zag vertelde ze dat ze achter 
		een demoon aanzat, en vroeg ‘of ik hem misschien gezien had ?’ Ik 
		verzekerde haar van niet waardoor ze wat kalmeerde waarna ze me nog 
		vriendelijk slaapwel wenste alvorens de kamer te verlaten.<br>
		<br>
		De volgende nacht had ik weer een nachtmerrie, even vreselijk als de 
		vorige.<br>
		Ik droomde dat mijn geliefde een toren binnen trad en via smalle 
		wenteltrappen en gangetjes omhoog ging waarna die achter haar nog 
		smaller werden waardoor ik haar niet kon volgen en zij nimmer meer terug 
		kon keren.<br>
		Ik werd wakker met tranen in mijn ogen.<br>
		<br>
		We zouden daarna nog één nacht in het pand doorbrengen en de dag daarop 
		vertrekken. Ik meen me te herinneren dat ik ook de laatste nacht een 
		nachtmerrie had, maar kan me hem niet voor de geest halen. Wel werden we 
		rond zes uur 's morgens gewekt door Jim, die ons uitnodigde voor een 
		gezamenlijk ontbijt op zolder.<br>
		Hij had gedurende de nacht getript, maar zoals hij zei ‘I use acid 
		creatively.’ Zijn creativiteit had er deze maal uit bestaan dat hij in 
		een kapel was ingebroken en er genoeg lekkernijen had meegepikt. om ons 
		allen van een koninklijk ontbijt te voorzien, hosties inkluis.<br>
		Na het ontbijt zouden we allemaal vertrekken. Ondermeer omdat we de 
		vorige dag last hadden gehad met bezoekers die onze persoonlijke 
		bezittingen hadden willen stelen. Naarmate het festival dichterbij kwam 
		zouden er steeds meer mensen arriveren en zoals Ishmael stelde: ‘the 
		wrong people will come.’<br>
		Hij en Elaine waren wel van plan later naar het huis terug te keren, 
		volgens Elaine ‘to set up a religious community.’<br>
		<br>
		Een jaar later waren we weer in Glastonbury. Dat jaar zou er bij hoge 
		uitzondering geen festival doorgaan maar juist daardoor waren vele 
		travellers naar het stadje zelf gekomen om de zonnewende op de Tor te 
		vieren.<br>
		Aanvankelijk zetten we onze tent op een plaats waar veel kennissen van 
		ons kampeerden. Maar enkele dagen later trokken we vanwege de hevige 
		regenval naar het huis, om te zien of we er ook dit jaar zouden kunnen 
		schuilen. Vanaf de Tor hadden we kunnen opmaken dat het er in ieder 
		geval nog stond.<br>
		Van de buitenkant was al te merken dat het huis op een jaar tijd erg 
		geleden had. De voorgevel was niet meer wit maar vuil en vaal en de 
		voordeur en vele ramen waren dichtgetimmerd.<br>
		We drongen toch naar binnen en troffen daar enkele zwervers aan, die 
		toevallig net voor ons gearriveerd waren en het haardvuur hadden 
		ontstoken. We zetten ons allen rond het vuur om te drogen.<br>
		Ook binnen was het huis grotendeels vernield. Het lekte op vele plaatsen 
		en de sfeer in het donkere huis werd dan ook bepaald door onophoudelijk 
		gedruppel en houtgeknetter in de haard.<br>
		De meeste zwervers vertrokken nog diezelfde dag, de enige van hen die 
		overbleef was de Schot Ian. Hij bleek enkele hobby's en interesses met 
		mij te delen. Zo was hij net als mij gek op Temgesic (buprenorfine), een 
		morfine-achtige pijnstiller die ik in die tijd veel gebruikte en die ik 
		op reis altijd bij me had. Over die drug wisselden dan ook heel wat 
		grappige anecdotes uit.<br>
		Bijvoorbeeld hoe een vrouw die ik ooit kende twee grote dozen Temgesic 
		had gejat bij een apotheker en we daar tot onze verbazing geen pilletjes 
		in aantroffen, maar wel capsules met vloeibare Temgesic die we daarop in 
		onze aders spoten.<br>
		Ian had iemand gekend die bij het bedrijf werkte waar het middel 
		geproduceerd werd en uiteraard had deze kennis grote<br>
		hoeveelheden van de kleine pilletjes achterover gedrukt.<br>
		Verder was hij net als mij geïnteresseerd in geschiedenis in het 
		algemeen, maar vooral in wat ik noem &quot;verborgen geschiedenis&quot;. Ik denk 
		hierbij ondermeer aan de rol van de geheime genootschappen die de 
		Samenzwering c.q. samenleving orchestreren en regeren.<br>
		We kwamen op dat gespreksonderwerp toen ik zag welk boek hij aan het 
		lezen was : Holy blood, holy grail van Baigent, Leigh en Lincoln. Ik 
		vertelde hem toen over de lliuminatus Chronicles en dat ik op zoek was 
		naar de lliuminatus!-Trilogy.<br>
		De volgende dag kreeg ik die trilogie van hem cadeau. Hij was het boek 
		tegengekomen in een winkel en had het voor me gestolen.<br>
		<br>
		Die nacht sliep ik in mijn eentje op dezelfde kamer als vorig jaar. ‘s 
		Nachts werd ik half¬wakker; ik herinner me enige tijd regelmatig gebons 
		te hebben gehoord dat uit de kelder leek te komen, maar was blijkbaar te 
		slaapdronken om te reageren.<br>
		Maar was er een kelder ?<br>
		Het vorige jaar had ik daarvan niets gemerkt. Waarschijnlijk had er toen 
		nog gewoon een deurtje gezeten in de kleine opening die ik nu bij 
		inspectie in de keuken aantrof. Die opening bood enkel uitzicht op 
		volslagen duisternis in de diepte. Er was geen trap en ik zou de laatste 
		geweest zijn om in die vergeetput af te dalen.<br>
		<br>
		Die voormiddag toen ik even buiten was, kwam een buurman de oprit opge¬wandeld.<br>
		Hij had beweging bij het huis opgemerkt en zag zijn nachtmerrie van 
		vorig jaar terugkeren; een villa vol middeleeuwse rondtrekkende 
		rabauwen.<br>
		Hij was geïrriteerd en maakte mij verwijten. Ik antwoordde vriendelijk 
		dat wij hier slechts tijdelijk verbleven, dat we geen geld hadden voor 
		hotels en dergelijke en dat leegstaande gebouwen toch gebruikt mogen 
		worden door dakloze mensen.<br>
		‘Jaja,’ zei hij, ‘maar ongeregeld volk maakt rotzooi, is nergens gewenst 
		en kijk eens hoe vernield het huis is !’<br>
		Dat krakers die ravage hadden aangericht was nog niet in mij opgekomen, 
		maar lijkt achteraf wel waarschijnlijk. Zo hoorde ik later bijvoorbeeld 
		dat iemand alle lood van het dak had gehaald om het te verkopen.<br>
		Ik zei dat ik met die vernielingen in ieder geval niets te maken had, 
		waarop hij, enigszins terecht, antwoordde dat dat altijd werd gezegd en 
		dat het “altijd de anderen&quot; geweest waren. Het asociale gedrag kennende 
		van een aanzienlijk segment van de Britse travellers-scene, kon ik veel 
		begrip opbrengen voor die man.<br>
		Ondertussen waren ook de anderen buiten gekomen en net op dat moment 
		hoorden we binnen scherven rinkelen.<br>
		‘Wat is dat nu weer ?’ riep de geagiteerde man, ervan overtuigd dat 
		binnen vernielingen werden aangericht. Hij zei de politie te gaan 
		waarschuwen en liep weg. Toen we ons daarop terug naar binnen begaven 
		zagen we wat er was gebeurd. Een ruit in de woonkamer was kapot 
		gesprongen, klaarblijkelijk zonder enige oorzaak.<br>
		Niemand was in de woonkamer geweest toen het gebeurde en er lag ook geen 
		steen of ander projectiel dat op een aanslag van buiten uit kon wijzen. 
		Iedereen vroeg zich af hoe het had kunnen gebeuren maar een bevredigende 
		verklaring werd niet gevonden.<br>
		Vlak daarna ging Ian naar het dorp. Vroeg in de middag kwam hij terug. 
		Hij vertelde dat hij enkele lokale outcasts was tegengekomen die ook nog 
		in dit huis hadden verbleven. En ze hadden hem de reden gegeven waarom 
		het huis niet permanent was bezet geweest nadat het vorig jaar al was 
		gekraakt, en we alzo het huis leeg hadden aangetroffen. Niemand kon er 
		lang blijven, er bewoog zich als het ware iets tussen de mensen door wat 
		alles aantastte en het leven ondraaglijk maakte, zo was hem verteld, 
		‘the house was haunted,’ het was een spookhuis!<br>
		Tot dan toe had ik enkel over mijn nachtmerries van vorig jaar gesproken 
		met mijn reisgenote, over het gebonk van de vorige nacht had ik nog aan 
		niemand verteld, het raam en de algehele sfeer hadden me weliswaar niet 
		onberoerd gelaten - maar dat we ons werkelijk in een spookhuis bevonden 
		was vreemd genoeg nog niet bij me opgekomen.<br>
		Geesten opzoeken en spookverhalen verzinnen behoren dan ook niet tot 
		mijn hobby's, maar nadat anderen onafhankelijk van mij hun conclusies 
		getrokken hadden, bleef er ook voor mij geen twijfel meer mogelijk.<br>
		En al zou ik niets liever gewild hebben, mijn mede reizigers zagen het 
		vanwege de aanhoudende regenval niet zitten terug naar de camping te 
		gaan. We zouden het nog één dag en nacht moeten volhouden, dan zouden we 
		vertrekken.<br>
		<br>
		Later op de middag kwam ik op mijn beurt terug van een wandeling naar 
		het dorp. Ik zag een taxi de oprit oprijden en stoppen voor de villa.<br>
		‘Wat kan dit in godsnaam te betekenen hebben?’ vroeg ik me af. Het idee 
		dat de rechtmatige bewoners na een wereldreis van twee jaar naar hun 
		oude woning terugkeerden leek me bijzonder amusant.<br>
		En inderdaad stapte een jonge vrouw uit voor de deur en liet haar 
		reiskoffers door de chauffeur uit de autokoffer halen, alvorens af te 
		rekenen. De taxi reed weg en passeerde mij.<br>
		Vooraleer ik bij de voordeur kwam, was de vrouw al naar binnen geglipt.<br>
		Ik ging op mijn beurt ook naar binnen en voegde me bij de anderen in de 
		woonkamer. De nieuwe gast was echter nergens te bekennen, dus vroeg ik 
		hen of ze niemand hadden zien binnenkomen?<br>
		Ze wisten niet waar ik het over had maar één persoon meende wel gehoorde 
		te hebben hoe iemand de trap opliep.<br>
		Ik ging dan maar naar boven en zag daar aanvankelijk niemand. Tot ik 
		voorbij een kamer kwam die enkel door een gat onderaan een gesloten deur 
		betreedbaar was. Ik bukte me, spiedde naar binnen en zag daar een paar 
		benen, maar had al zo'n raar gevoel dat ik terug naar beneden liep.<br>
		Beneden deed ik mijn verhaal en Ian ging even later de nieuwe bezoekster 
		uitnodigen bij ons te komen zitten. Dat deed ze.<br>
		Ze stelde zich voor als Shirley, had weinig te vertellen en na enkele 
		zinnen zweeg ze helemaal. Af en toe mompelde ze nog wat en lachte in 
		zichzelf.<br>
		Toen later die middag Sharon - een vreemde Nederlandse die we enige 
		dagen eerder hadden leren kennen en die constant onder invloed was van 
		alcohol, hasj dan wel psilocybine - de woonkamer betrad - waar 
		druppe-gelek en haardgeknetter nog steeds als passend geluidsbehang 
		dienst deden - en zich op de grond neerzette, stond Shirley recht en 
		trapte haar zonder aanwijsbare reden in haar gezicht.<br>
		Sharon was uitermate geschrokken maar liet zich niet tot geweld 
		verleiden, al dreigde de Engelse ondertussen op krijsende toon haar te 
		zullen killen. Ian kwam tussenbeiden en nam de verdediging van Sharon op 
		zich.<br>
		Shirley ging daarop terug zitten en zweeg toen voorgoed. Vanaf dat 
		moment werden haar grijns en haar kwade blik enkel nog afgewisseld door 
		steeds akeliger gelach.<br>
		<br>
		Al voor dat laatste incident zag ik het niet meer zitten in mijn eentje 
		te gaan slapen, zoals ik de vorige nacht had gedaan. Gelukkig vonden nu 
		ook de anderen het raadzaam de nacht samen door te brengen, daar ze 
		niets minder vreesden dan een moord. Erger nog: ze verwachtten een 
		moord.<br>
		Gelukkig gebeurde die nacht niets. De volgende morgen werd ik gewekt 
		door Ian die door onze kamer naar buiten liep en toen hij zag dat ik 
		wakker was nog vriendelijk afscheid nam.<br>
		Enkele uren later vertrokken ook wij, het gekke meisje Shirley alleen in 
		het huis achterlatend.<br>
		<br>
		Het huis heeft op mij lange tijd zo'n indruk nagelaten, dat steeds als 
		ik erover sprak mijn traanklieren in werking traden en mijn ogen vochtig 
		werden. Ondertussen is dat geminderd maar soms moet ik, als ik eraan 
		denk, toch eens diep adem halen.<br>
		Met een van mijn reisgenoten kwam ik later tot de komische hypothese dat 
		het de buurtbewoners waren die, elk jaar voor de zomerinvasie begon, 
		vergaderden in de kelder van het huis en vandaaruit alle evenementen 
		ensceneerden om krakers te verjagen. Maar zo simpel kan de waarheid niet 
		zijn.<br>
&nbsp;</span></p>
		<p class="MsoNormal">
		<span lang="NL" style="font-family: Times New Roman"><br>
		<img border="0" src="images/glas3.gif" width="400" height="269"></span></p>
		<p class="MsoNormal">
		<span lang="NL" style="font-family: Times New Roman"><br>
		<br>
		<b>4. Appendix, Eostre 2005 CE</b><br>
		<br>
		In 1999 ging ik met een gezellin naar een bevriend koppel in Engeland om 
		de zeldzame zonsverduistering van dat jaar in onze streken te zien. We 
		bevonden ons vlak nabij het stadje Leominster, door de Engelsen 
		uitgesproken als “Lemster”. Ik kende het koppel al een tijdje - de man, 
		Nol, was vooraan in de dertig, zijn vrouw die telkens in botienen en 
		legerkleding, en onder henna-rosse dreads rondliep was tegen de 50. Het 
		was er leuk, maar het meest interessante bleef toch de eclips zelf. De 
		zon zou in de loop van de ochtend voor het overgrote deel achter de maan 
		gaan schuilen en alle vogeltjes zouden ophouden met fluiten omdat ze 
		dachten dat de nacht ingevallen was. In heel West-Europa vierden 
		heidenen in kleine en grote groepen feest naar aanleiding van het 
		natuurfenomeen.<br>
		Nol legde tegen het moment - ergens rond elf uur in de voormiddag als ik 
		me goed herinner – in de buitenlucht een vuurtje aan. Buren en gasten - 
		wij dus - legden takjes op het vuur om zo onze ziel, die van aarde en 
		zon, en die van de Goden en Godinnen te vrijwaren. Het werd inderdaad 
		muisstil. Een kleine sterretje zonlicht dat net achter de maan uitkwam 
		zorgde ervoor dat de maan met de zon erachter, er zou komen uit te zien 
		als een ring met een diamant. Ik besloot door enkele kleine 
		edelsteentjes naar het Heilig-Hemelse Juweel te staren, maar dat kan men 
		enkel doen met bepaalde steentjes. Je moet in feite de structuur van het 
		soort steen zeer goed kennen want ze zouden kunnen werken als een lens 
		en je oog binnen de kortste keer verbranden met zeer wel mogelijk 
		blindheid tot gevolg. Zeker zijn ze zielszuiverend en prachtig, maar 
		elke gemstone heeft een eigen karakter. <br>
		Niet dat ik dat gezonde verstand had, het was Nol die mij erop wees dat 
		een edelsteen als lens kon fungeren, meer niet. En nu bij het 
		neerschrijven van het woord gem denk ik aan Gem, de dochter van Poison 
		Girls’ zangeres Vi, die ooit met haar moeders band in Overpelt zo mooi 
		schitterde (en die waarschijnlijk met haar eigen band Rubella Ballet de 
		jongste punkbassiste aller tijden was.) <br>
		We lieten de met Mede gevulde beker rondgaan bij het verdwijnen van de 
		zon en iedereen dronk ervan, zoals onze verre voorouders ook deden bij 
		speciale gelegenheden. <br>
		De volgende dag vertrokken we vroeg om de volgende nacht met behulp van 
		de ferry - “lil’ canal, take me home” - terug huiswaarts te raken. Maar 
		we zouden onderweg nog eens stoppen in Glastonbury om winkeltjes te 
		bekijken, de Tor op te klimmen en te kijken hoe het met Glastonbury 
		Hotel gesteld was. We plaatsten onze wagen in het centrum, keken binnen 
		in de shops, Gothic Image enzo. Terwijl mijn gezellin de rekken 
		overliep, vroeg ik al eens aan enkele new age vrouwen, waarvan er in die 
		buurt veel lopen, of ze ooit iets van een haunted house op Windmill Hill 
		gehoord hadden. En wat bleek: sommigen niet, sommige anderen wel. Eén 
		jonge vrouw zegde me: ‘I know of it, but it burned down, though.’ Ik 
		vertelde mijn verhaal en was er niet negatief over, maar blijkbaar vond 
		ze het onderwerp zo deep dat ze dacht dat ik wat positive vibes kon 
		gebruiken: ‘But you know, fire can be very cleansing.’ Ik gaf haar 
		gelijk, want gelijk had ze.<br>
		High Street uit, Windmill Hill op. Windmill Hill was ook de straatnaam 
		voor de vrij steile weg naar boven, waarop Glastonbury Hotel ongeveer 
		halfweg naar boven en aan de linkerzijde had gestaan. En wat bleek? De 
		villa was inderdaad weg. Maar een groep stevige arbeiders waren onder de 
		schroeiende zon op het gebied van het voormalige huis en tuin een nieuwe 
		fundering aan het leggen. Ik vroeg de proleten of ze iets wisten van de 
		voorgeschiedenis van deze plaats? En ja, hoor. Wanneer ze vroeger, BEGIN 
		JAREN ZEVENTIG, voorbij het spookhuis moesten, dan renden ze met hun 
		boekentassen slingerend in hun hand alsof ze op door de dood op de 
		hielen werden vervolgd, en alle kinderen van Glastonbury wisten dat het 
		een haunted house was. <br>
		Dit was het ultieme bewijs waar de Sherlock Holmes in mij op hadden 
		zitten wachten. Het spookte er werkelijk al jaren lang ongestraft, as if 
		I didn’t know.<br>
		<br>
		Daaropvolgend gingen we nog de Tor op, ondermeer om te kijken naar dat 
		diepgroene veld ergens ver weg onder ons, waarover de plaatselijke Elfen 
		altijd hun vage paarse lichten laten schijnen. <br>
		<br>
		&nbsp;</span></p>
		<p class="MsoNormal">&nbsp;</td>
	</tr>
</table>
   
</body>

</html>